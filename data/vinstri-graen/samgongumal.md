**Viðhald og uppbygging vegakerfisins verði sett í forgang. Enga vegtolla.**

Vinstri græn leggja áherslu á markvissa uppbyggingu í vegamálum með sérstakri áherslu á viðhald. Úrbætur í öryggismálum eru brýnar, jafnt í dreifbýli og þéttbýli. Mikil þörf er á að útrýma einbreiðum brúm, breikka vegi og fjölga útskotum. Bæta þarf leiðir út frá helstu þéttbýlisstöðum, að lágmarki þarf að tryggja þar 2 plús 1 kerfi. Við uppbyggingu vegakerfis þarf ávallt að tryggja öryggi og leiðir fyrir hjólandi og gangandi umferð. Jafnframt þarf að vinna að því að holóttir malarvegir í byggð heyri sögunni til.

Vinstri græn telja að vegakerfið skuli byggt upp og viðhaldið úr sameiginlegum sjóðum og hafna hugmyndum um uppbyggingu grunnvegakerfis byggðri á vegatollum. Markaðir tekjustofnar þurfa að renna óskiptir til samgöngumála.

Umhverfissjónarmið þarf að hafa að leiðarljósi við allar ákvarðanir í samgöngumálum þar sem mikil tækifæri eru í samdrætti í losun gróðurhúsalofttegunda í þeim málaflokki. Þættir í því verkefni eru rafvæðing hafna, rafbílavæðing og notkun lífeldsneytis í öðrum samgöngumátum. Umhverfisvænni samgöngumátar njóti ákveðinna skattaívilnana til að flýta fyrir orkuskiptum í samgöngum

Áfram þarf að byggja upp almenningssamgöngur um land allt og auka möguleika gangandi og hjólandi vegfarenda í þéttbýli. Huga þarf að lestarsamgöngum og borgarlínu í samstarfi við Samtök sveitarfélaga á höfuðborgarsvæðinu. Skoða þarf leiðir til að innanlandsflug verði hluti af almenningsamgangnakerfi.

Unnið verði að því að opna fleiri hlið inn til landsins til að auka möguleika fleiri svæða við að uppskera arð af ferðaþjónustu.

Reykjavíkurflugvöllur hefur nokkur mikilvæg hlutverk. Það er rætt um að flugvöllurinn verði færður eða lagður af. Þangað til aðrar lausnir á núverandi hlutverkum flugvallarins verða komnar í gagnið fái hann að vera.

Hrinda þarf af stað stórátaki í þrífösun rafmagns í dreifbýli og gera tímasetta áætlun um að ljúka háhraðanettengingu um allt land.

**Sjá nánar:**

Kosningaáherslu VG 2017, Greiðar leiðir: [http://vg.is/stefnan/kosningar2017greidar-leidir](http://vg.is/stefnan/kosningar2017greidar-leidir)

Ályktanir landsfundar VG 2017 (bls. 26-27 og 33): [http://vg.is/wp-content/uploads/2017/09/Landsfundur-2017-sam%C3%BEykktar-%C3%A1lyktanir.pdf](http://vg.is/wp-content/uploads/2017/09/Landsfundur-2017-sam%C3%BEykktar-%C3%A1lyktanir.pdf)
