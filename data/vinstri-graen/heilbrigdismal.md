**Verðum við kröfu þjóðarinnar um öflugt opinbert heilbrigðiskerfi**

Vinstrihreyfingin grænt framboð vill að stjórnvöld verði við skýrri kröfu mikils meirihluta þjóðarinnar um að framlög til heilbrigðismála verði stóraukin og að heilbrigðiskerfið verði áfram rekið í almannaþágu af opinberu aðilum. Vinstrihreyfingin grænt framboð hafnar þeirri sveltistefnu sem rekin hefur verið í heilbrigðismálum. Félagslegur rekstur heilbrigðisþjónustunnar er grundvallaratriði. Einkarekstur í ágóðaskyni á ekki heima í velferðarþjónustunni.

Auka þarf framlög ríkisins til heilbrigðisþjónustu og bæta í opinbera kerfið þannig að framlög úr ríkissjóði verði sambærileg við það sem gerist á hinum Norðurlöndunum.

Setja þarf kraft í að ljúka við byggingu nýs Landspítala við Hringbraut, bæta tækjabúnað og húsakost sjúkrahússins á Akureyri og efla um leið sjúkraflutninga og sjúkraflug um land allt.

Vinstrihreyfingin grænt framboð vill stefna að því að öll heilbrigðisþjónusta á sjúkrahúsum og heilsugæslustöðvum verði gerð gjaldfrjáls. Markvisst verði unnið að því á kjörtímabilinu að draga úr kostnaðarþátttöku sjúklinga og lækka þök í greiðsluþátttöku. Byrjað verði á að lækka kostnað þjónustu göngudeilda sjúkrahúsanna og kostnað vegna barna, öryrkja, aldraðra og langveikra.

Aldraðir fái lifað með reisn. Fjölga þarf hjúkrunarrýmum og efla heimaþjónustu.
Brýnt er að taka lyfjakostnað til gagngerrar endurskoðunar og lækka hann með hagkvæmari innkaupum, og hindra einokun og samþjöppun á lyfjamarkaði. Kanna skal möguleika á því að setja aftur á stofn lyfjaframleiðslu á vegum hins opinbera.

Tannlækningar, sálfræðiþjónusta og sjúkra-, tal- og iðjuþjálfun verði hluti af almennri heilbrigðisþjónustu.

Kostnað í heilbrigðisþjónustu má lækka með forvörnum, markvissri heilsugæslu og endurhæfingu. Styrkja þarf heilsugæsluna þannig að hún verði alltaf fyrsti viðkomustaðurinn. Þróa þarf þverfaglegt samstarf í heilbrigðis- og velferðarþjónustu.  

Skilgreina þarf rétt sjúklinga til þjónustu og setja viðmið og reglur um hámark biðtíma.

Vinstrihreyfingin grænt framboð leggur þunga áherslu á að geðheilbrigðisþjónusta verði stórefld, bæði úti í samfélaginu, grunn- og framhaldsskólum og á heilbrigðisstofnunum. Tryggja þarf viðunandi þjónustu á bráðageðdeild og barna- og unglingageðdeild. Komið verði á fót þverfaglegum geðheilsuteymum í heilsugæslunni.

Kosningaáherslur VG 2017: [http://vg.is/stefnan/kosningar2017heilbrigt-samfelag](http://vg.is/stefnan/kosningar2017heilbrigt-samfelag)

Félagslegt réttlæti: [http://vg.is/stefnan/felagslegt-rettlaeti/#heilbrigdismal](http://vg.is/stefnan/felagslegt-rettlaeti/#heilbrigdismal)
