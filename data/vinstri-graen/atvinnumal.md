**Fjölbreytt og öflugt atvinnulíf í sátt við náttúruna og umhverfið**

Mikilvægt er öflugt og fjölbreytt atvinnulíf geti þrifist um allt land í sátt við náttúruna og umhverfið. Vinstri græn leggja áherslu á að öllum séu tryggð tækifæri til atvinnu við hæfi á mannsæmandi kjörum og að til staðar séu forsendur sem tryggi öllum jöfn tækifæri atvinnusköpunar. Atvinnustefna Vinstri grænna byggist á sanngjörnum kjörum, réttlátu skattkerfi, öflugri menntun, samvinnu, sjálfbærni, jöfnuði og félagslegu réttlæti. Hún miðar að því að skapa tækifæri til uppbyggingar um allt land.

Réttindi launafólks
- Laun dugi fyrir framfærslu.
- Vinnuvikan styttist án kjaraskerðingar.
- Launamuni kynjanna verði útrýmt og kjör jöfnuð milli stétta.
- Upphæðir almannatrygginga fylgi launaþróun.
- Möguleikum á menntun og þróun í starfi verði fjölgað.
- Þeir sem hafa fallið út af vinnumarkaði fái starfsendurhæfingu við hæfi í samstarfi við sveitarfélög.
- Tryggt verði að komandi breytingar í atvinnuháttum vegna tækniþróunar verði til hagsbóta fyrir almenning en ekki til þess að skerða kjör launafólks.
- Tryggð verði réttindi ungs fólks, sem er að fóta sig á vinnumarkaði, og þess sístækkandi hóps sem þiggur óregluleg laun fyrir vinnu sína.
- Eldri borgurum sé gert kleift að stunda atvinnu svo lengi sem þeir hafa vilja og starfsgetu til þess.
- Þeim sem eru utan vinnumarkaðar þarf að tryggja framfærslu án skilyrða.
- Greitt verði fyrir því að innflytjendur fái störf við sitt hæfi, m.a. með raunfærnimati þegar vottorð frá upprunalandi duga ekki til.
- Koma þarf í veg fyrir mansal, misnotkun á vinnuafli og félagslegt undirboð með samstarfi við verkalýðshreyfinguna, öflugra eftirliti með vinnumarkaðnum og ríkulegum framlögum til mansalsáætlunar stjórnvalda. Innleiða þarf keðjuábyrgð í lög þannig að ekki sé hægt að vísa allri ábyrgð á undirverktaka.

Atvinnuþróun og innviðir - nýsköpun og skapandi greinar
- Tækifæri til atvinnusköpunar um allt land verði jöfnuð og forsendur tryggðar með styrkingu innviða og stuðningskerfi.
- Stefna þarf að því að hlutfall vergrar landsframleiðslu sem renni til rannsókna og þróunar sé 3% í lok kjörtímabilsins.
- Aukin fjárfesting í rannsóknum og nýsköpun er grundvallaratriði til að tryggja velsæld samfélagsins til framtíðar.
- Búa þarf betur að verkmenntaskólum og tryggja að fjármögnun íslenskra háskóla verði sambærileg við háskóla á Norðurlöndum.
- Skapa þarf svigrúm fyrir fyrirtæki, sem rekin eru af starfsfólki, og fjármálastofnanir í eigu almennings.
- Bæta þarf lagaumhverfi til að efla atvinnulýðræði og aðkomu starfsmanna að ákvörðunum og stefnumörkun í stofnunum og fyrirtækjum.
- Mikilvægt er að skýra stjórnsýslu skapandi greina innan stjórnkerfisins, tryggja þarf stöðu lista og skapandi greina innan rannsóknasjóða og tryggja að fagleg sjónarmið séu ráðandi við úthlutun opinbers fjár til verkefna á sviði lista og skapandi greina.
- Bæta þarf hagtölugerð um íslenskt atvinnulíf m.t.t. rannsókna, verðmætasköpunar, skapandi greina, útflutnings og nýsköpunar og nýta hagtölur til stöðugra umbóta í menntun, vísindum og nýsköpun.

Ferðaþjónusta
- Stórbæta þarf aðstöðu ferðamanna og tryggja að ferðaþjónusta og náttúruvernd fari saman.
- Auka þarf fjármagn til uppbyggingar innviða á flestum sviðum til að koma á móts við hraða og mikla aukningu ferðamanna til landsins.
- Setja þarf skýr markmið um vistvæna ferðaþjónustu og nýta enn betur möguleika á að tengja menningu og ferðaþjónustu.
- Meta þarf áhrif ferðaþjónustunnar á náttúru og umhverfi og efla þolmarkarannsóknir á friðlýstum svæðum, þjóðgörðum og öðrum viðkvæmum svæðum.
- Efla þarf rannsóknir á sviði ferðamennsku og byggja ákvarðanir á bestu mögulegu þekkingu.
- Stórauka þarf menntun starfsfólks í greininni og koma í veg fyrir hvers konar félagsleg undirboð.
- Stefnt skal að því að gera gistináttagjald hlutfallsmiðað og taka upp komugjöld af farseðlum.
- Tryggja þarf eðlilegt hlutfall sveitarfélaga í tekjum af ferðaþjónustu.

Auðlindir landsins sem undirstaða atvinnusköpunar
- Auðlindanýting, hvort sem er innan sjávarútvegs, landbúnaðar, orkugeirans eða annars, skal byggjast á hugmyndafræði sjálfbærrar þróunar og ávallt grundvallast á því að auðlindirnar séu þjóðareign og arðurinn eigi að nýtast fólkinu í landinu. Fyrir nýtingu auðlinda ber að greiða sanngjarnt gjald til þjóðarinnar, eiganda auðlindanna.

Um landbúnað og sjávarútveg er fjallað annars staðar.

**Sjá einnig:**

Ályktanir landsfundar VG 2017 (bls. 28-30): [http://vg.is/wp-content/uploads/2017/09/Landsfundur-2017-sam%C3%BEykktar-%C3%A1lyktanir.pdf](http://vg.is/wp-content/uploads/2017/09/Landsfundur-2017-sam%C3%BEykktar-%C3%A1lyktanir.pdf)

Kosningaáherlsur VG 2017 (Atvinnugreinar): [http://vg.is/kosningar2017atvinnugreinar](http://vg.is/kosningar2017atvinnugreinar)

Stefna VG (Atvinnumál): [http://vg.is/stefnan/atvinnumal](http://vg.is/stefnan/atvinnumal)
