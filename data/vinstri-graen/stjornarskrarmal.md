**Ljúkum vinnu sem hófst með þjóðfundinum 2010 og klárum nýja stjórnarskrá byggða á tillögum Stjórnlagaráðs.**

Nýliðnir atburðir undirstrika mikilvægi þess að stjórnsýslan þjóni almenningi. Ný stjórnarskrá er mikilvægt skref í þá átt að það sé tryggt. Vinstrihreyfingin grænt framboð leggur áherslu á að þeirri vinnu sem hófst með þjóðfundinum 2010 verði lokið og byggt verði á tillögum Stjórnalagaráðs við heildarendurskoðun stjórnarskrárinnar..

Vinstri græn leggja áherslu á afdráttarlaust auðlindaákvæði í stjórnarskrá þar sem eignarhald þjóðarinnar á auðlindunum er skýrt. Einnig þarf að tryggja hinsegin fólki vernd í stjórnarskrá með því að bæta við 65. grein, svo þar séu að auki tilgreind kynhneigð, kynvitund, kyneinkenni og kyntjáning.

Allt ferlið í kringum nýju stjórnarskrána var mjög opið á kjörtímabilinu 2009 til 2013 – það leiddi saman almenning, sérfræðinga og stjórnmálamenn. En á þeim tíma sem liðið hefur frá þjóðaratkvæðagreiðslunni hefur því miður lítið þokast. Þjóðin hefur ekki fengið að vera áfram í sambandi við stjórnarskrárdrögin síðustu fimm árin, eða frá því að meirihluti kjósenda greiddi  atkvæði með því að tillögur stjórnlagaráðs yrðu lagðar til grundvallar frumvarpi að nýrri stjórnarskrá í þjóðaratkvæðagreiðslu 20. október 2012.

Vinstri græn leggja áherslu á að hluti af þeirri vinnu sem er framundan til að ljúka endurskoðun stjórnarskrárinnar felist í því að eiga að nýju samtal við þjóðina um þennan grundvallarsáttmála samfélagsins.

Þannig sjáum við fyrir okkur að megi halda af stað af nýju með heildarendurskoðun stjórnarskrárinnar og skapa breiðari samstöðu um hana en náðst hefur.
