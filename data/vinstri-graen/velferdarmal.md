**Öllum skuli tryggð mannsæmandi lífskjör, félagsleg réttindi og mannleg reisn**

Samfélag félagslegs réttlætis byggist á öflugri velferðarstefnu sem tryggir rétt fólks til mannsæmandi lífskjara, félagslegra réttinda og mannlegrar reisnar.  Öryrkjar, aldraðir og atvinnulausir, sem eru háðir velferðarkerfinu um afkomu sína, eiga að hafa möguleika á að lifa innihaldsríku lífi og leggja sitt af mörkum til samfélagsins.

Vinstrihreyfingin grænt framboð leggur áherslu á að ríki og sveitarfélög ráðist í aðgerðir til að uppræta fátækt á Íslandi innan nokkurra ára. Til þess skal gera greiningu á umfangi, eðli og orsökum fátæktar á Íslandi með það að markmiði að gerð verði hið fyrsta í samvinnu áætlun um að bregðast við þessum orsökum svo uppræta megi fátækt.

Umtalsverð hækkun lægstu launa á að vera forgangsverkefni í kjarasamningagerð næstu ára og Vinstrihreyfingin grænt framboð telur að hækkun bóta elli- og örorkulífeyris skuli fylgja slíkum hækkunum. Einfalda þarf bótakerfið, lífeyrisþegum til hagsbóta.

Vinstrihreyfingin grænt framboð vill að frítekjumark vegna atvinnutekna eldri borgara verði hækkað í 100 þúsund krónur til að hvetja eldra fólk til atvinnuþátttöku. Horfið verði frá krónu á móti krónu skerðingu á sérstakri framfærsluuppbót öryrkja og tekið upp sanngjarnt frítekjumark.

Vinstrihreyfingin grænt framboð vill að hlúið verði að barnafjölskyldum. Lengja þarf fæðingarorlofið í 12 mánuði og hækka greiðsluþakið sem og brúa bilið milli fæðingarorlofs og leikskóla. Leikskólar verði lögbundið verkefni sveitarfélaga og gjaldfrjálsir í áföngum. Þá vilja vinstri græn stytta vinnuvikuna.

Meira vald þarf að færa til þeirra sem nota velferðarþjónustuna. Vinna að því að notendur, aðstandendur og fagfólk komi skipulega að ákvörðunum um þróun og mótun þjónustunnar. Ekkert um okkur án okkar.
Ísland á að taka á móti fleira flóttafólki og styrkja stöðu innflytjenda, m.a. með meiri íslenskukennslu, þeim að kostnaðarlausu, sem og móðurmálskennslu fyrir börn sem hafa íslensku sem annað mál.

Leggja skal áherslu á að bæta húsnæðismál fólks með geðraskanir og þeirra sem glíma við fíkn.

Tryggja þarf fíklum viðunandi meðferðarúrræði með samvinnu dóms-, félags- og heilbrigðiskerfis. Snúa þarf af braut harðra refsinga fyrir neyslu fíkniefna en styrkja aðgerðir gegn fíkniefnasölum, innflutningi og framleiðslu fíkniefna.

Notendastýrð persónuleg aðstoð þarf að verða raunverulegt val fyrir þá sem það kjósa og tími til kominn að festa það verkefni í sessi með lögum. Vinna þarf áfram að notendasamráði og valdeflingu notenda velferðarþjónustunnar.

**Sjá nánar:**

Kosningaáherlsur VG 2017 (Velferðarsamfélag fyrir alla): [http://vg.is/stefnan/kosningar2017velferdarsamfelag](http://vg.is/stefnan/kosningar2017velferdarsamfelag)

Ályktanir landfundar VG 2017 (bls. 21-23): [http://vg.is/wp-content/uploads/2017/09/Landsfundur-2017-sam%C3%BEykktar-%C3%A1lyktanir.pdf](http://vg.is/wp-content/uploads/2017/09/Landsfundur-2017-sam%C3%BEykktar-%C3%A1lyktanir.pdf)

Stefna VG, velferðarstefna: [http://vg.is/stefnan/velferdarstefna](http://vg.is/stefnan/velferdarstefna)
