Samfélagið hefur þróast mun hraðar en stjórnkerfið og því er þörf á nýjum samfélagssáttmála á mannamáli sem unninn er á lýðræðislegan máta. Sú vinna hófst árið 2009 og árið 2012 greiddi aukinn meirihluti kjósenda atkvæði með því að taka upp nýja stjórnarskrá, grundvallaða á tillögum stjórnlagaráðs.

Í tillögum stjórnlagaráðs er að finna hafsjó af jákvæðum kerfisbreytingum sem myndu leiða af sér lýðræðislegra, gegnsærra og stöðugra stjórnkerfi. Ný stjórnarskrá færir auðlindir Íslands í þjóðareign ásamt því að auka mannréttindi og stuðla betur að vernd þeirra á nýjum tímum.
