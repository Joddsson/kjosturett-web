Stefna Viðreisnar í sjávarútvegsmálum er skýr. Hún byggir á grunnhugmyndum um sjáflbæra nýtingu auðlindarinnar og verndun fiskistofna; þjóðhagslegri hagkvæmni stöðugu starfsumhverfi greinarinnar ásamt sanngjarnri gjaldtöku fyrir afnot af auðlindinni. Viðreisn leggur til að gjald fyrir tímabundin veiðirétt verði ákvarðað með uppboði. Viðreisn leggur  jafnframt áherslu á að leitað verði eftir víðtækri og þverpólitískri sátt um gjaldtöku og framtíðar skipulag fiskveiða.
 
Fiskistofnarnir umhverfis Ísland eru sameiginleg auðlind þjóðarinnar sem á að njóta sanngjarns arðs af nýtingu hennar. Viðreisn vill auðlindaákvæði í stjórnarskrá sem kveður skýrt á um þjóðareign. En tryggja verður þjóðareign í framkvæmd. Til þess duga ekki orðin tóm. 
 
Þjóðareign í framkvæmd: Viðreisn vill að úthlutun aflaheimilda byggi á tímabundnum nýtingarrétti. Langtíma ákvarðanir eða samningar um nýtingarrétt tryggja stöðugleika og fyrirsjáanlegt umhverfi fyrir útgerðarfyrirtæki en undirstrika um leið að aflaheimilidr eru þjóðareign. Ekki er um ótímabundið framsal að ræða heldur er nýtingarrétturinn falinn í hendur útgerðarfélaga til afmarkaðs tíma. Með ákvörðunum eða samningum um veiðirétt til 20 eða 25 ára má sameina kröfur um hagkvæmni og stöðugleika greinarinnar við þá grunnforsendu að auðlindin sé þjóðareign.
 
Uppboð aflaheimilda er skilvirkasta leiðin til þess að ákvarða sanngjarnt gjald fyrir aflaheimildir. Með uppboðsleið má gera ráð fyrir að sjávarútvegsfyrirtæki greiði verð fyrir aflaheimildir sem er í samræmi við markaðsverðmæti afla án þess að skerða eðlilegan hagnað fyrirtækjanna. Uppboð felur í sér samkeppni um nýtingarrétt þar sem fyrirtæki bjóða eins hátt verð og þau treysta sér til. Skilvirkt uppboðsfyrirkomulag mun skila ríkissjóði auknum tekjum sem nýta skal til uppbyggingar innviða um landið allt.
 
Tillögur Viðreisnar fela í sér að árlega verði boðin upp um 4% aflaheimilda.  Jafnframt gera þær ráð fyrir því að verulegur hluti gjaldsins renni í sérstakan innviðasjóð. Það er mikilvæg mótvægisaðgerð til þess að styrkja uindirstöður nýrrar atvinnusköpunar í kjölfar þeirrar hagræðingar sem óhjákvæmilega verður í sjácvarútvegi.
