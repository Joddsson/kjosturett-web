Viðreisn er alþjóða- og Evrópusinnaður flokkur. Aðild að Evrópusambandinu fylgja margir kostir sem styrkja stöðu Íslands og efla hagsæld. Spurningin um aðild snýst framtíðarstöðu Íslands meðal Evrópuþjóða. Ákvörðun í málinu verður að vera í höndum þjóðarinnar. Hér má engum dyrum loka. Þess vegna er það stefna Viðreisnar að þjóðin fái að kjósa um það hvort aðildarviðræður við ESB verði teknar upp að nýju. Verði niðurstaðan jákvæð verða samningaviðræður teknar upp og þeim lokið með samningi sem verður lagður fyrir þjóðina til samþykkta eða synjunar.
 
Aðgangur Íslands að innri markaði Evrópu í gegnum EES samninginn er hryggjarstykkið í utarnríkisviðskiptum landsins og hefur reynst okkur vel. Miklar framfarir hafa meðal annars orðið á lagaumgjörð á sviðum samkeppnis- og umhverfismála. Íslendingar taka upp 2/3 hluta af regluverki ESB í gegnum samninginn en hins vegar höfum við engin áhrif á þróun þessara reglna sem við höfum þó skuldbundið okkur til þess að innleiða. Í þessu felst lýðræðishalli sem vegur beinlínis að fullveldi landsins.
 
Viðreisn telur það þjóna hagsmunum þjóðarinnar að stíga skrefið til fulls, að Ísland verði fullgildur aðili að Evrópusambandinu og hafi þar með beina aðkomu að þeirri lagasetningu sem mótar íslenskt samfélag í jafn ríkum mæli og raun ber vitni.
 
Stefna Viðreisnar er að koma á stöðugleika í gjaldmiðilsmálum með upptöku evru. Aðild að ESB er heppilegasta leiðin að því markmiði. Með stöðugum gjaldmiðli fæst betra efnahagslegur jafnvægi auk þess sem lækka má vaxtastig verulega og varanlega. Raunveruleg lækkun vaxta er einhver mesta kjarabót sem völ er á fyrir íslensk heimili og fyrirtæki. Fjölskylda með 20 m.kr. húsnæðislán á Íslandi greiðir 80 þúsund krónum meira í vexti á hverjum mánuði en fjölskylda í sömu stöðu í nágrannalöndunum. Venjuleg, lítil og meðalstór íslensk fyrirtæki búa sömuleiðis við laka samkeppnisstöðu gagnvart erlendum fyrirtækjum, sem hafa aðgang að fjármagni á mun betri kjörum. Í þessu felst ekki aðeins óhagræði heldur ósanngirni.
 
Það er einfaldlega of kostnaðarsamt fyrir samfélagið að halda úti litlum og óstöðugum gjaldmiðli. Kostnaðurinn samsvarar um 40 vinnudögum venjulegs Íslendings. Með öðrum orðum gætum við lengt sumarfríið okkar eða jólafríið 5-6 vikur, með samskonar vaxtaumhverfi og er til staðar á Norðurlöndunum, eða stytt vinnuvikuna verulega.
 
Evrópusambandið byggir á hugsjónum frelsis, lýðræðis og mannréttinda. Markmið þess er að sameina efnahagslegar framfarir og almenna velferð borgaranna. Sambandið er enn fremur í fararbroddi á alþjóðavettvangi á sviðum öryggis- og friðarmála, umhverfismála og leiðandi í mótun samkeppnislöggjafar, meðal annars með því að veita alþjóðlegum stórfyrirtækjum nauðsynlegt aðhald. Evrópusambandið hefur sýnt í verki að það er bæði reiðubúið megnugt að standa vörð um hagsmuni neytenda, skattgreiðenda og borgaranna. Aðeins slík pólitísk samvinna þjóðríkja getur komið í veg fyrir að lýðræðið verði undir í hnattvæddum heim viðskipta. 
 
Viðreisn telur að Ísland eigi heima meðal þjóða sem deila grunngildum okkar. Í því felst staðfesting á fullveldi landsins. Ísland á að vera stolt þjóð meðal þjóða.
