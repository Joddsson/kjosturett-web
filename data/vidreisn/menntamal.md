Menntun á öllum sviðum hefur veigamikil áhrif á efnahag, nýsköpun og almenna velferð í samfélagi. Hátt menntunarstig helst í hendur við stjórnmálalegan stöðugleika og þroskaða þjóðmálaumræðu og lýðræðisvitund. Öflugt menntakerfi er því forsenda hagsældar framtíðarinnar. Skólakerfið þarf að búa okkur undir tækifæri og áskoranir atvinnulífs 21. aldarinnar.

*Grunn- og framhaldsskóli*

Viðreisn mun beita sér fyrir gerð heildstæðrar löggjafar um íslenskt menntakerfi sem auðveldi samfellu og flæði milli skólastiga. Stytting námstíma, til samræmis við það sem þekkist í nágrannalöndum, er verðugt markmið. En nauðsynlegt er að setja gæði náms, þá þekkingu og hæfni sem nemendur öðlast í forgrunn. Námshraði á að vera í samræmi við færni hvers og eins. Viðreisn er fylgjandi nýsköpun og fjölbreyttu rekstrarfyrirkomulagi skólastofnana.

Sporna þarf gegn brottfalli, sem er óvenju hátt meðal framhaldsskólanema í Íslandi, með því að bjóða upp á fjölbreytt nám og gera skapandi og starfstengdu námi hærra undir höfði. Sérstaklega þarf að styðja við hópa þar sem brottfall er hlutfallslega hátt [t.d. meðal drengja og nemenda af erlendum uppruna].

Jafnréttissjónarmið skulu höfð til hliðsjónar í öllu skólastarfi og markvisst ber að vinna gegn staðalímyndum og kynjahyggju. Menntamálayfirvöld þurfa að vera meðvituð um forsendur kynjaðs námsvals og leita leiða til að stuðla að jafnri stöðu kynjanna í einstökum námsgreinum og á vinnumarkaði.

Þá er mikilvægt að stuðla að andlegri og líkamlegri vellíðan nemenda í samræmi við hugmyndafræði heilsueflandi skóla, huga að hreyfingu, næringu og geðrækt. Viðreisn vill auka aðgengi nemenda á öllum skólastigum að sálfræðiþjónustu.

*Háskóli, rannsóknir og nýsköpun*

Allir eiga að hafa jöfn tækifæri til háskólanáms óháð efnahag og búsetu. Stefna Viðreisnar er að stuðningur við námsmenn í gegnum námslánakerfið verði á formi sýnilegra og beinna styrkja (fremur en hagstæðra vaxtakjara). Viðreisn er fylgjandi því að kjör námslána verði árangurshvetjandi og taki mið af framgangi og námsárangri. Afborganir námslána eiga áfram að vera tekjutengdar að hluta, til þess að tryggja jafnrétti til náms og stuðla að því að einstaklingar raungeri hæfileika sína á þeim áhugasviðum sem hæfa hverjum og einum.

Viðreisn vill auka fjárframlög til háskóla verulega og setur það markmið að Ísland standi öðrum Norðurlandaþjóðum jafnfætis við fjármögnun háskólanáms innan 4-5 ára. Nauðsynlegt er að endurskoða reiknilíkan háskóla með það að markmiði að auka gæði og fjölbreytileika náms.

Stjórnvöld og háskólasamfélagið þurfa að setja sér skýra stefnu um framtíð háskólaumhverfis á Íslandi. Viðreisn vill stuðla að eflingu skólastofnana með auknu samstarfi eins og kostur er en viðhalda jafnframt nauðsynlegri fjölbreytni og samkeppni.
Háskólar, rannsóknastofnanir og atvinnulíf vinni meira og betur saman, og skapi umgjörð fyrir þróttmikið nýsköpunarstarf og stuðli að því að sprotar geti dafnað. Efla þarf innlenda samkeppnissjóði og auka sókn í alþjóðlega samkeppnissjóði meðal annars með skilvirku stoðkerfi fyrir vísindafólk. Stefna verður að því að fjárframlög til rannsókna og þróunar verði aukin enn frekar. Til að svo megi verða þurfa hið opinbera og atvinnulífið að taka höndum saman.
