Vegir eru víða í ólagi. Þörf á framkvæmdum og viðhaldi er víða brýn. Mikilvægar samgöngubætur hófust í ár, svo sem gröftur Dýrafjarðarganga, en mörg verkefni bíða. Tvöföldun Reykjanesbrautar, úrbætur vegakaflans milli Hveragerðis og Selfoss og Vesturlandsvegar, Grindavíkurvegi, vegur um Þorskafjörð, Dettifoss og Hornafjörð. Víða er nauðsynlegt að breikka vegaaxlir, og útrýma brotalínum meðfram þjóðveginum auk þess sem tímabært er að fjölga útsýnisútskotum til þess að mæta auknum ferðamannastraumi. Loks þarf að gera stórátak í fækkun einbreiðra brúa með áherslu á fjölförnustu leiðir.

Viðreisn vill setja 20 ára aðgerðaáætlun uppbyggingu vegakerfisisns og horfa til framtíðar með alþjóðlegar gæðakröfur að leiðaljósi. Bæta þarf vegakerfi landsins þannig að það uppfylli alþjóðlegar kröfur um umferðarþunga, öryggi og burðargetu. Með langtímahugsun förum við betur með almannafé og stuðlum að meira öryggi fyrir landsmenn. Viðreisn hefur lagt til stofnun innviðasjóðs sem fjármagni nauðsynlega uppbyggingu samfélagslegra innviða um allt land, þar á meðal þarfa uppbygginu vegakerfisins. Innviðasjóður verður fjármagnaður með gjöldum fyrir afnot af sameiginlegum auðlindum þjóðarinnar.

Öflugar almenningssamgöngur og hagsmunir þeirra sem kjósa að nota einkabílinn haldast fast í hendur. Samgöngumál eru öðrum þræði umhverfismál og Viðreisn vill beita sér fyrir umhverfisvænum samgönguháttum. Þar er sterkt og aðgengilegt kerfi almenningssamgangna stór þáttur. Þörf er á fjárfestingu í almenningssamgöngum á næstu árum og áratugum. Viðreisn styður lagningu Borgarlínu sem mun koma borgarbúum öllum vel með minni umferð á fjölförnum leiðum og liðka fyrir þeim sem kjósa að aka á eigin bíl. Mikilvægt er að fólk hafi raunhæfa valkosti um samgöngumáta. Þá er rétt að skoða þá hugmynd að innanlandsflug verði skilgreint sem almenningssamgöngur.

Viðreisn leggur jafnframt áherslu á að fjölga umhverfisvænum faratækjum, með markvissri áætlun um orkuskipti í samgöngum á landi. Viðreisn hefur lagt áherslu á hagræna hvata til þess að fjölga bifreiðum sem ganga ekki fyrir jarðefnaeldsneyti, svo sem ívilnanir vegna innflutnings á rafbílum og niðurgreiðslu á uppbyggingu hleðslustöðva um landið allt. Markmiðið er að útrýma kolefnisorkugjöfum í samgöngum á landi.

Hafnabótasjóð þarf áfram að efla svo hægt verði að vinna niður lista brýnna hafnaframkvæmda hringinn í kringum landið. Mikilvægt er að vinna að því að koma upp raftengistöðvum fyrir skip í höfnum landsins.
