Þróttmikið atvinnulíf er nauðsynleg undirstaða öflugs velferðarkerfis. Því er mikilvægt að búa atvinnulífinu samkeppnishæf skilyrði til verðmætasköpunar fyrir þjóðfélagið. Íslendingar verða að búa sig undir fjórðu iðnbyltinguna og leggja grunn að atvinnulífi sem byggir á nýsköpun og þekkingariðnaði, atvinnulífi sem skapar þau störf sem velmenntaðir Íslendingar sækjast eftir. Til þess er nauðsynlegt að koma á stöðugleika í efnahags- og peningamálum og stuðla að markvisst að varanlegri lækkun vaxtastigs á Íslandi, en óstöðugur gjaldmiðill er helsti þrándur í götu framfara í íslensku atvinnulífi, ekki síst í nýsköpun.

Viðreisn stendur fyrir virka samkeppni og frjálst markaðshagkerfi. Ríkisafskipti af atvinnuvegum eiga að vera í lágmarki. Hið opinbera á fyrst og fremst að skapa góða umgjörð um atvinnulífið og aðeins að koma að samkeppnisrekstri ef ríkir almannahagsmunir krefjast. Stjórnvöld og atvinnulíf eiga að taka höndum saman um að útrýma kynbundnum launamun hvar sem hann er að finna. Til þess þarf þjóðarsátt.

Vinna þarf markvisst að því að auka framleiðni í íslensku atvinnulífi, en við stöndum nágrannalöndum okkar að baki hvað framleiðni varðar. Í þessu sambandi er mikilvægt að efla nýsköpun og þekkingariðnað. Efla þarf menntun á sviði tækniþróunar og auka hagræna hvata til frumkvöðlastarfsemi fjárfestinga í nýsköpun. Hækka þarf þak á endurgreiðslum til fyrirtækja vegna kostnaðar við rannsóknir og þróun. Breyta þarf Nýsköpunarsjóði atvinnulífsins þannig að hann hætti fjárfestingum í einstökum fyrirtækjum en fjárfesti þess í stað í sérhæfðum fjárfestingarsjóðum. Þannig dreifist áhætta, hægt er að veita aðhald og ná betri árangri.

Óstöðugur gjaldmiðill og hár fjármagnskostnaður stendur íslensku atvinnulífi fyrir þrifum og skerðir samkeppnishæfni. Sífelldar efnahagssveiflur, ofris og fall krónunnar á víxl torvelda fyrirtækjum að gera áætlanir til langs tíma og draga úr möguleikum þeirra til að vaxa og skapa atvinnutækifæri. Hátt gengi íslensku krónunnar hefur komið sér illa fyrir úftlutningsatvinnugreinar eins og sjávarútveg og ferðaþjónustu. En hinn séríslenski óstöðugleiki í efnahagsmálum bitnar verst á nýsköpunarumhverfinu þar sem sprotafyrirtæki festa ekki rætur. Niðurstaðan verður sú að þau flytjast úr landi. Erlendir fjárfestar eru tregir til að bæta gjaldeyrisáhættu við þá miklu áhættu sem fylgir nýsköpunarfjárfestingum.

Viðreisn vill stuðla að hagfelldu rekstrarumhverfi og koma á efnahagslegum stöðugleika með umbótum í gjaldmiðlamálum. Viðreisn hefur lagt til tvær raunhæfar lausnir: Annars vegar upptöku Evru með aðild að Evrópusambandinu og hins vegar tengingu íslensku krónunnar við stöðuga erlenda gjaldmiðla (svokölluð myntfesta eða myntráð), líkt og Danir og fleiri þjóðir hafa gert með góðum árangri. Þannig mun vaxtastig fljótt laga sig að alþjóðlegu umhverfi og fjármagnskostnaður íslenskra fyrirtækja lækka varanlega. Það er ekki bara spurning um hagkvæmni heldur einnig sanngirni að venjuleg lítil og meðalstór íslensk fyrirtæki búi við sambærilegt fjármögnunarumhverfi og stórfyrirtæki, bæði erlend og innlend.
