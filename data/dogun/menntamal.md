Gæta verður að grunnstoðum í heilbrigðu menningarlífi hvers samfélags. Efla skal menningar- og listkennslu og tryggja aðgang barna og ungmenna að menningarstarfi í gegnum skólakerfið og stuðla þannig að menningar- og listhneigðu uppeldi þeirra. Auðvelda á aðgengi að safnakosti opinberra safna og stefna að því að gera hann aðgengilegan öllum með rafrænum hætti, meðal annars með samstarfi við höfundarréttarhafa. Dögun leggur áherslu á rétt allra barna og ungmenna til uppeldis og þroskavænlegra skilyrða. Dögun gengur útfrá því að forsenda lýðræðis, velferðar og efnahagslegra framfara sé að öllum einstaklingum verði sköpuð tækifæri til að nýta hæfileika sína og þroskast til árangurs og til að njóta jákvæðra skilyrða í einkalífi og frítíma. Til að slíkt megi verða í auknum mæli þarf menntakerfið að breytast með afgerandi hætti í átt til skilvirkari einstaklingsmiðunar í námsframvindu. Ljóst er að hlutfall fólks án starfs- eða háskólamenntunar er alltof hátt í hópi þeirra sem eru á vinnumarkaði. Dögun vill sjá markvissa aukningu í sveigjanlegu og fjölbreyttu íþrótta-, lista og tómstundastarfi innan skólanna sem stendur öllum börnum til boða – undir aga og á skipulagsábyrgð skólanna í sem bestu samstarfi við félagshreyfingar á þessum sviðum. Dögun telur að aðgengi að grunnmenntun megi aldrei raska með gjaldtöku rekstraraðila að skólum og skólatengdum skylduverkefnum og hagnaðardrifin starfsemi skóla skuli því ekki heimiluð þó frelsi til einkarekstrar (án hagnaðar) og sjálfstæði stofnana verði verulega aukið. Dögun telur brýnt að efla uppeldi og styrkja foreldra og skóla í hlutverkum sínum. Réttur barna til grunnnáms frá heimili verði miðaður við 18 ára aldur en rekstrarform og skólaskil geta verið breytileg eftir landsvæðum og byggðarlögum. Mikilvægt er að fjárfesta í þróunarstarfi og skipulagsbreytingum náms sem miða að því að bæta árangur nemenda um leið og starfskjör kennara eru bætt. Dögun varar við aukinni miðstýringu framhaldsskóla og háskólastigsins og leggur þvert á móti til að fjölgað verði þeim framhaldsskólum sem bjóða upp á „opna-námsskipan“ með dreifkennslu/fjarkennslusniði.

Dögun vill að Þekkingarsetrum/háskólasetrum verði fjölgað til að auðvelda fólki eldra en 18 ára að fóta sig í formlegu námi og að skipta um starfsvettvang þegar forsendur breytast á staðbundnum vinnumarkaði. Dögun telur það forgangsverkefni að spara í miðlægum rekstrarkostnaði og yfirbyggingu í skólakerfinu og vill sjá aukið hlutfall fjárveitinga ganga í virkan þjónustutíma/kennslutíma með nemendum. Dögun telur að vísbendingar séu um að félagslegur og geðrænn vandi barna og unglinga fari vaxandi. Á sama tíma hefur háskalegt þjónusturof komið fram á geðheilbrigðisþjónustu við börn og unglinga á landsbyggðinni m.a. með lokun slíkrar starfsemi á Sjúkrahúsinu á Akureyri og biðlistar á BUGL virðast óviðráðanlegir. Dögun setur í forgang að efla geðheilbrigðisþjónustu við börn og unglinga um land allt og vill sjá virkari þjónustu sálfræðinga, námsráðgjafa og sérkennara í framhaldsskólum.
