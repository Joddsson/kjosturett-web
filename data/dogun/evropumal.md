Ísland er að mati Dögunar vestrænt lýðræðissamfélag, þar sem lög og reglur og virðing gagnvart almennum mannréttindum á að ráða ríkjum. Samskipti við aðrar þjóðir eiga því að mótast af þessum hugmyndum og þegar um samvinnu Íslands við aðrar þjóðir er að ræða. Er varðar mögulega aðild Íslands að ESB og málefni því tengdu, þá telur Dögun að í því máli eigi þjóðarviljinn að ráða för. Evrópuaðild er einfaldlega ekki á dagskrá, eins og staða mála er innan ESB þá er það ekki kostur að óska aðildar. Ef og þegar málið kemst á dagskrá þá ætlum við þjóðinni að taka ákvörðun með þjóðaatkvæðagreiðslu. Dögun telur málefni Norðurslóða sérlega mikilvæg og vill beita sér þannig í þeim málaflokki að útkoman verði sem best og hagfelldust, ekki bara fyrir Ísland, heldur svæðið í heild sinni. Þetta á sérstaklega við í sambandi við loftslagsmál og nýtingu auðlinda.
