Við höfum hvorki efni á að sóa né spara við okkur í heilbrigðismálum, vegna þess að heilsuleysi er dýrt fyrir þjóðfélagið og skerðir lífskjör og efnahag fólks. Fimmti hver Íslendingur leitar ekki læknis vegna kostnaðar. En heilbrigðisþjónusta er ekki fyrsta flokks nema hún sé fyrir alla.

Það þarf að endurreisa allt heilbrigðiskerfið. Verkefnalistinn er í sjálfu sér ekki mjög umdeildur. Spurningin er hvaðan peningarnir eiga að koma. Okkar svar: Úr félagsvæðingu fjármálakerfisins. Það á að spara peningana sem núna fara í að borga fjármálakerfinu vexti og eigendum þess arð, og nota þá í velferðina.

Útgangspunktur Alþýðufylkingarinnar er að samfélagið á að sjá um að reka starfsemi sem það borgar fyrir, eiga húsnæðið þar sem starfsemin er, og fjármagna þetta með sínu eigin fé en ekki með dýru lánsfé. Auk ríkis og sveitarfélaga viljum við að félög og sjálfseignarstofnanir sem reka sjúkrastofnanir ekki í gróðaskyni geri það áfram. Heilbrigðisfyrirtæki sem eru rekin í gróðaskyni og borga út arð til eigenda eiga ekki að fá opinbert meðlag.

Við viljum klára að byggja upp Landspítalann við Hringbraut og aðra sjúkrahúsþjónustu um allt land. Við viljum líka efla heilsugæsluna sem fyrsta staðinn sem fólk leitar til þegar það kennir sér meins.

Við erum fylgjandi skaðaminnkunarstefnu í vímuefnamálum: Fíkn og neysla vímuefna séu skoðuð sem heilbrigðisvandamál en ekki sem glæpur. Alþýðufylkingin styður ekki að áfengisverslun verði gefin frjálsari en hún er nú.

Við viljum átak í geðheilbrigðismálum. Mikilvægur hluti af því er að stuðla að almennara félagslegu öryggi, m.a. húsnæði fyrir fólk með sérstakar þarfir, svo flöskuhálsar kerfisins loki fólk ekki inni á geðdeildum.

Sterk fylgni er milli þess hvernig fólki gengur að lifa með geðsjúkdómi, og hvernig aðrir þættir lífsins ganga. Stærsta verkefnið í geðheilbrigðismálum er því að draga úr þeim margvíslega þrýstingi sem veldur fólki kvíða, streitu og vonleysi.

Alþýðufylkingin telur eðlilegt að samfélagið borgi mun stærri skerf af lyfjakostnaði, og sjái sjálft um að dreifa þeim til að fjármunir nýtist sem best. Við viljum slíta söluferli Lyfju undir eins. Hún á að vera í eigu ríkisins og verða félagslega rekin.

Einkareknar læknastofur eru í samkeppni við einkum Landspítalann um vinnutíma lækna, og takmarkað fé úr sjóðum Sjúkratrygginga Íslands, og draga þannig úr getu opinbera kerfisins. Þær ættu hvorki að vera reknar fyrir né niðurgreiddar af skattfé.

Það vantar starfsfólk í heilbrigðisþjónustuna. Til þess þarf að hækka launin þar, einkum þeirra lægst launuðu, enda löngu tímabært að meta umönnunarstörf til góðra launa.
