Viðreisn hefur þá stefnu að einfalda skattkerfið og gera það gagnsærra og skilvirkara. Viðreisn telur hvorki nauðsynlegt né skynsamlegt að hækka skatta við núverandi efnahagsaðstæður. Tekjur ríkissjóðs eru nægar til að forgangsraða í þágu velferðar og greiða niður skuldir.  

Viðreisn horfir til þess að einfalda skattkerfið til hagsbóta fyrir almenning í landinu. Lækka ber skattbyrði lág- og millitekjuhópa með endurskoðun tekjuskattskerfisins.

Viðreisn stefnir að einföldun virðisaukaskattskerfisins með fækkun undanþága og lækkun efra þrepsins. Til lengri tíma sé stefnt að einu virðisaukaskattsþrepi, 18%.

Lækka þarf tryggingagjaldið í áföngum um 1%.
Viðreisn hefur beitt sér fyrir því að jafnræði ríki milli atvinnugreina og vill fækka undanþágum í skattkerfinu. Beita skuli skattalegum hvötum til fjárfestingar í nýsköpun. Ekki sé sett þak á slíka ívilnun enda mikilvæg nýsköpun unnin jafnt hjá stórum sem smáum fyrirtækjum.

Grænum hvötum sé beitt í skattkerfinu til að ýta undir umhverfisvænni samgöngur.
