Árangursrík byggðastefna felst í því að stuðla að fjölbreyttu atvinnulífi í byggðum landsins. Einhæfni gerir samfélög berskjölduð fyrir breytingum á atvinnuháttum, sem þó eru óhjákvæmilegar og jafnvel hraðar í nútíma samfélagi. Því er nauðsynlegt að horfa til framtíðar og byggja upp sterka innviði sem staðið geta undir jákvæðri þróun og uppbyggingu fjölbreyttra atvinnutækifæra þar sem hæfni, menntun og mannauður eru í forgrunni. Tækniframfarir undanfarinna ára gera uppbyggingu framsækinnar atvinnustarfsemi í dreifbýli auðveldari en áður var. En til þess að nýta tækifærin þurfa nauðsynlegir innviðir að vera til staðar.

Viðreisn hefur lagt til stofnun innviðasjóðs sem hafi það að markmiði að standa undir nauðsynlegri uppbyggingu samfélagslegra innviða um allt land og verði fjármagnaður af gjöldum fyrir afnot af sameiginlegum auðlindum þjóðarinnar.

Stöðugleiki í gjaldmiðilsmálum er aftur nauðsynlegt skilyrði þess að uppbygging innviða skili tilætluðum árangri til langs tíma. Atvinnugreinar á borð við ferðaþjónustu, sjávarútveg og landbúnað hafa liðið fyrir hátt gengi krónunnar]. Óstöðugur gjaldmiðill er jafnframt orsök hárra vaxta sem koma ekki síst niður á fjármagnskostnaði fyrirtækja á landsbyggðinni, þar sem fjármögnunarkostir eru oft takmarkaðir. Gjaldmiðilsmálin eru mikilvægt byggðamál.

Greiður aðgangur að heilbrigðisþjónustu ein af forsendum blómlegrar byggðar. Nauðsynlegt er að skilgreina þá heilbrigðisþjónustu sem ber að veita í heimabyggð og tryggja að hún sé fyrir hendi. Efla þarf heilsugæslu um landið allt og tryggja heilbrigðisstofnunum nægt rekstrarfé. Þá er mikilvægt að nýta tækninýjungar svo sem fjarþjónustu á heilbrigðissviði.

Samgöngumannvirki verða að standast nútímakröfur. Landsmenn og ekki síður ferðamenn eiga að komast um öruggar samgönguæðar um allt land árið um kring. Án tafar þarf að gera úrbætur á fjölförnum vegum þar sem dæmin sýna að slys eru tíð. Vegakerfið þarf að mæta auknum fjölda ferðamanna, m.a. með fjölgun útsýnisútskota. Leggja þarf áherslu á fjölbreyttar samgöngur og greiða fyrir samgöngumáta sem stuðlar að heilbrigðari lífsstíl.  Gæta skal þess að hagsmunir heildarinnar séu hafðir í fyrirrúmi við stefnumótun í samgöngumálum. Rétt er að skoða vandlega þá hugmynd að innanlandsflug verði skilgreint sem almenningssamgöngur.

Öruggur aðgangur að rafmagni bæði fyrir heimili og atvinnustarfsemi. Flutningskerfi raforku þarf byggja upp þannig að það sinni orkuþörf almennings og atvinnulífs með öryggi hvar sem er á landinu. Ennfremur er mikilvægt þétta net hleðslustöðva fyrir rafbíla um landið allt. Þá þarf að haga lagningu raflína þannig að það valdi sem minnstri röskun og grafa í jörð eftir föngum þegar umhverfisrök eru sterk.

Háhraða netsamband á að vera öllum aðgengilegt. Fyrsta flokks netsamband er órjúfanlegur þáttur þess að gott atvinnu- og mannlíf fái þrifist um land allt. Þeirri uppbyggingu verður að hraða. Netsamband Íslands við umheiminn þarf að sama skapi að vera öflugt og traust. Gera þarf nauðsynlegar öryggisráðstafanir til að tryggja að það rofni ekki.
