Dögun telur það forgangsmál að snúa við niðurskurði í heilbrigðisþjónustu. Niðurskurðurinn hefur stórskaðað heilbrigðiskerfið og víðast hvar er þjónustan verulega skert. Þá er sjúkrahúsþjónusta orðin að mestu einangruð við LSH og FSA. Heilsugæslan á höfuðborgarsvæðinu er í kreppu og víða úti um land gengur illa að reka og manna þjónustuna. Skortur er á heimaþjónustu og stuðningi við aldraða og sjúka. Dögun vill að heilbrigðisþjónustan verði endurskipulögð og snúið frá allsherjar miðstýringu ráðuneytisins og forstjóraveldi á spítölum. Dögun leggur áherslu á að stjórnvöld skilgreini grunnþjónustu í heilbrigðiskerfinu. Dögun vill að áform um einn stóran spítala við Hringbraut verði endurmetin, bæði stærð og staðsetning, með vísan til þess að þjóðin hefur ekki efni á framkvæmdinni við ríkjandi aðstæður. Dögun vill að tækja- og búnaðarkaup verði sett í forgang í heilbrigðisþjónustunni. Dögun vill að sjúkrahúsþjónusta og aðgengi að sérhæfðu heilbrigðisstarfsfólki verði efld í öllum landshlutum. Dögun leggur áherslu á samstarf heilsugæslunnar og félags- og sálfræðiþjónustu. Dögun vill að kjör heilbrigðis- og umönnunarstétta verði bætt til að stöðva spekilekann og tryggja að sú fjárfesting sem lögð hefur verið í með menntun þessara stétta nýtist innanlands. Dögun vill að lýðheilsa og forvarnir verði sett í forgang í samfélaginu, vitund fólks um ábyrgð þess á eigin heilsu elfd og telur það vera ódýrara að halda fólki heilbrigðu en lækna sjúka. Þá er lögð áhersla á að halda áfram með forvarnir í skólakerfinu og taka þar mið af því sem vel hefur verið gert. Þá viljum við hvetja til almenningsíþrótta og hreyfingar og gerum kröfu um hollustu skólamáltíða. Dögun vill sjá skólahjúkrun eflda og að vel sé haldið utan um einstaklinga í áhættuhópum. Dögun vill vinna að því að lækka skatta á hollustuvörur. Dögun leggur áherslu á að verkefni og rekstur á sviði heilbrigðisþjónustu verði endurskipulögð í landshlutum og stjórn þeirra færð til aukins sjálfstæðis með aðkomu fagfólks og fulltrúa neytenda. Dögun vill koma í veg fyrir spekileka úr samfélögunum með því að sporna við atgervisflótta. Dögun vill að heilbrigðisþjónustu sé sinnt sem næst sjúklingunum. Dögun vill koma á notendastýrðri persónulegri aðstoð (NPA) þar sem það á við. Dögun vill að aldraðir hafi val um búsetu og heimaþjónustu. Dögun vill fjárfesta í þjónustu við fólk frekar en í byggingum. Dögun telur heilbrigðisþjónustu á landsbyggðinni vera forsendu atvinnuuppbyggingar og ferðamennsku. Dögun leggur áherslu á að tannlæknaþjónusta og sálfræðiþjónusta séu hluti af grunnheilbrigðisþjónustu. Tannlæknaþjónusta á að vera frí fyrir börn, öryrkja og aldraða.
