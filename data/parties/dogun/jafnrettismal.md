Dögun er jafnréttissinnaður flokkur sem hafnar mismunun. Dögun vill uppræta óútskýrðan launamun kynjanna. Í því skyni ber að koma á samræmdu starfsmati með lögum, þvert á kjarasamninga og læra af reynslu sveitarfélaga. Hafa skal hliðsjón af kröfum Dögunar um lögfestingu raunhæfra framfærsluviðmiða eftir fjölskyldustærð.

Dögun vill að hið opinbera gangi á undan með góðu fordæmi í launajafnrétti. Dögun styður aukin réttindi til fæðingarorlofs sem stuðli að virkari þátttöku feðra í uppeldi barna sinna og komi jafnræði á réttindi og skyldur foreldra gagnvart heimili og á vinnumarkaði. Í því skyni að jafna stöðu kynjanna á vinnumarkaði vill Dögun rjúfa glerþakið þ.e. þær ósýnilegu hindranir sem varna konum framgangi í atvinnulífinu. Þá verði launaleynd afnumin í reynd eins og lög gera ráð fyrir. Dögun telur tímabundna kynjakvóta koma til álita sem neyðarúrræði ef aðrar leiðir duga ekki. Skoða þarf áhrif vinnutíma á jafnrétti. Dögun styður skjótar og varanlegar umbætur á kjörum og réttindum meðlagsgreiðenda („umgengnisforeldra“) sem eru allt að 14.000 talsins en flestir þeirra eru feður. Dögun vill ná þessum umbótum fram í samráði við hagsmunaaðila og fræðasamfélag. Réttur beggja foreldra til umsjár barna skal virtur með þeirri ábyrgð sem foreldrahlutverkið felur í sér. Dögun vill að félagsleg staða kynjanna, sé skoðuð og bætt þar sem á bjátar. Einnig þarf að efla skráningu kyngreindra upplýsinga er varða einstæða foreldra. Að því er varðar konur: áhrif kynbundins ofbeldis á líf og heilsu, lægri laun, álag af ummönnunarstörfum innan heimilis og viðkvæm staða einstæðra mæðra. Að því er varðar karla: áhrif ofbeldis sem þeir verða fyrir, fjölda sjálfsvíga, tölur um fangelsisvist, brottfall úr námi, félagsleg einangrun og andleg heilsa. Dögun vill vinna gegn staðalmyndum. Þetta vill Dögun gera með aukinni fræðslu og umræðu um stöðu kynjanna. Dögun vill útrýma kynbundnu ofbeldi vændi og mansali sem hverju öðru mannréttindabroti og virkja bæði frjáls félagasamtök og bæta réttarvörslu í því skyni.
