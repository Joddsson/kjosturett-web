Tekjur ríkissjóðs eru grundvöllur þjónustu hins opinbera og lykillinn að velferð og þróun. Skattar eru í raun samfélagssáttmáli sem á að stuðla að jöfnuði, réttlæti og að allir eigi möguleika á verðugu lífi. Áherslur Dögunar eru:

Persónuafsláttur þarf að vera nógu hár til að laun sem nema lágmarksframfærslu séu skattfrjáls.
Skattkerfið verði þrepaskipt með stighækkandi skatti á hæstu laun.
Sveitarfélög fái hlutdeild í fjármagnstekjuskatti.
Tryggingagjald verði lækkað.

Skattkerfinu verði breytt þannig að persónuafsláttur verði hækkaður verulega til að tryggja hærri ráðstöfunartekjur fyrir lægst launaða hóp samfélagsins. Tryggja þarf lögfestingu lágmarkslauna sem miðast við endurskoðuð opinber framfærsluviðmið.

Forgangsmarkmið verði að lægstu bætur og síðan tekjur upp í lágmarksframfærsluviðmið verði skattfrjáls.

Dögun mun vinna nánari útfærslu á skattabreytingum í samræmi við þessi markmið og með ítarlegri greiningu á áhrifum aðgerðanna og raunhæfri tímasetningu.

Tryggt verði að fjármagnseigendum sem einungis greiða fjármagnstekjuskatt verði gert að greiða útsvar til sveitarfélaga.
