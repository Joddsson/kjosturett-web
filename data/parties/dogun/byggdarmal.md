Útgangspunktur stefnumótunar um byggðamál er að á Íslandi búi þjóð sem um ókomin ár verður samábyrg gagnvart umhverfi á landi, í lofti og legi með áherslu á jöfn tækifæri og lífsgæði allra. Síðustu áratugi hefur orðið mikill samdráttur og fólksfækkun á flestum svæðum á landsbyggðinni. Á sama tíma hefur þróunin á höfuðborgarsvæðinu einkennst af þenslu og á köflum, stjórnlausri uppbyggingu. Mikilvæg skref í þá átt að efla gagnkvæman skilning og leita jafnvægis er að ná víðtæku samkomulagi um auðlinda- og efnahagsstefnu sem tryggir að fjármagn til uppbyggingar og þjónustu sé veitt til allra landshluta. Markmiðið er að sameiginlegar auðlindir þjóðarinnar eigi varnarþing í landshlutum og að umtalsvert hlutfall afgjalda af þeim sé veitt til verkefna á vegum sveitarfélaga og til þjónustuverkefna í landshlutum. Skattheimta og útdeiling opinberra tekna verði tekin til endurmats um leið og auðlindagjald skilar sér til almannaverkefna um land allt. Dögun leggur áherslu á að öll opinber stjórnsýsla og þjónusturekstur verði færður í sjálfstæðari einingar og nær notendum. Opinberum stofnunum verði gert auðveldara að nýta sér ódýrt húsnæði í dreifbýli til að lækka rekstrarkostnað. Við staðsetningu á öllum opinberum rekstri skal fara fram kosnaðargreining. Gott dæmi um þetta er starfsemi Atvinnuleysistryggingasjóðs á Skagaströnd. Verkefni og rekstur á sviði heilbrigðisþjónustu, félagsþjónustu og grunn-, framhalds- og háskóla verði framvegis skipulögð í landshlutum/kjördæmun og stjórn þeirra færð til aukins sjálfstæðis og frá miðstýringu ráðuneytis í Reykjavík. Með slíku verður skipulag þjónustunnar og stjórnsýsla gagnsærri og ákvörðunarferlið lýðræðislegra og nær notendum en nú er. Þannig verður einnig unnt að stíga út úr þeirri þversögn að landfræðileg og pólitísk skipting sveitarfélaga leiði til þess að smærri rekstrareiningar ráða ekki við umfang rekstrarins eða faglega ábyrga þjónustu. Endurmat fari fram á skipulagi samgangna og uppbyggingar. Forgangsverkefni að endurskoða lög um tekjustofna sveitarfélaga með það að markmiði að efla sjálfstæði landshluta og tryggja að fagleg þjónusta verði aðgengileg í öllum landshlutum. Tekjur Jöfnunarsjóðs sveitarfélaga og ráðstöfun fjármuna úr honum verði endurskoðuð. Að tryggja að allir skattborgarar leggi eitthvað af mörkum til samfélagslegra verkefna með sömu skatthlutföllum óháð því í hvaða sveitarfélagi þeir búa og stöðva frekari mismunun með því að einstakar „skattaeyjar“ segi sig t.d. frá framfærslu fátækra eða fjárfestingu í umgjörð fyrir atvinnurekstur og mikilvæga þjónustuþætti, þ.e.a.s. sömu fasteignagjöld á jafnverðmætum eignum.
