Björt framtíð hefur þegar beitt sér fyrir setningu fjárfestingaáætlunar fyrir Ísland sem ætlað var að styðja hagvöxt og fjölbreytni í atvinnulífi og styðja við efnahagsbata og hagvöxt á árunum eftir hrun. Áætlunin byggði á þeim rökum að skynsamlegt væri að stórum hluta þeirra fjármuna sem bundnir voru í bönkum og hluti auðlindagjalda væri best varið með því að fjárfesta með skipulögðum og markvissum hætti í innviðum samfélagsins, í almannaþágu. Þannig styrktist undirstaða hagvaxtar og tekjugrunnur ríkissjóðs til framtíðar. Fjárfestingaáætlunin var fullunnin í forsætisráðuneytinu og kynnt 2012. Ætlunin var að sérstakt veiðigjald yrði nýtt til að fjármagna fjárfestingar í atvinnulífinu. Enn hefur ekkert gerst í tengslum við eðlilegt endurgjald fyrir nýtingu auðlinda. Við teljum ekkert of seint að halda áfram með þessa stefnu okkar. Til þess að raunhæft sé að tryggja að grunnstoðir samfélagsins séu burðugar þarf að tryggja að allir taki þátt í því að leggja sitt af mörkum. Sjávarútvegurinn er þar ekki undanskilinn.
