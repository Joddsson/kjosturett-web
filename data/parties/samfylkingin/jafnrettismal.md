Allir eiga að búa við jafnrétti og frelsi og jöfn tækifæri til að taka þátt í lýðræðislegu samfélagi. Ólíkur bakgrunnur fólks og fjölbreytni í mannlífinu gerir samfélagið auðugra og skemmtilegra. Virk jafnréttisstefna og löggjöf um jafna stöðu kynja er nauðsynleg til að tryggja að atvinnulífið fái notið reynslu, hæfileika og þekkingu allra óháð kyni þeirra.

Samfylkingin leggur áherslu á að: 
-	ráðist verði í stórsókn gegn ofbeldi og til þess verði varið einum milljarði á ári, m.a. til þess að efla löggæslu, fjölga lögregluþjónum og rannsakendum stórlega, auka forvarnir og fræðslu og samræma móttöku þolenda kynferðis og heimilisofbeldis um allt land.
-	stjórnvöld setji langtímamarkmið og framkvæmdaráætlun um breytingar á kynbundnu náms- og starfsvali sem til lengri tíma hefur áhrif á kynbundinn vinnumarkað og launamun.
-	forstöðumenn opinberra stofnana verði áminntir ef kynbundinn launamunur viðgengst undir þeirra stjórn.
-	þjónusta við fatlað fólk sé mannréttindamál, ekki félagslegt úrræði. Vinna þarf áfram að viðhorfsbreytingu og rétti fatlaðs fólks til einkalífs og sjálfsákvörðunarréttar.
-	Ísland verði áfram í fararbroddi í réttindabaráttu hinsegin fólks og að íslensk stjórnvöld beiti sér fyrir réttindum hinsegin fólks á heimsvísu, gegn hatursorðræðu og ofbeldi.
