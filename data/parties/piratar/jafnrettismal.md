Píratar vilja berjast gegn allri mismunun gagnvart einstaklingum hvort sem hún er á grundvelli kyns, kynhneigðar, kynvitundar, aldurs, trúarbragða, uppruna, litarháttar, lífskoðana, fötlunar eða annarra persónueinkenna.

Píratar vilja fyrirbyggjandi aðgerðir gegn kynferðisofbeldi með aukinni fræðslu á grunn- og menntaskólastigi, auk þess að fagstéttir fái aukna þjálfun í því að kljást við kynferðisofbeldi. Við viljum að tillögum starfshóps forsætisráðuneytisins um kynferðisofbeldi frá 2013 sé fylgt eftir meðal annars með áhættumati á dæmdum barnaníðingum og auknum meðferðarúrræðum fyrir þá.

Ísland stendur framarlega á mörgum sviðum jafnréttis en ekkert nema A+ er ásættanlegt í þessum málaflokki! Sérstaklega þarf að huga að réttindum fatlaðra einstaklinga og vegur þar þyngst lögfesting samnings Sameinuðu þjóðanna um réttindi fatlaðs fólks og þar með notendastýrð persónuleg þjónusta til frambúðar.

Píratar vilja hvetja til opinnar og upplýstrar umræðu um jafnréttismál. Sú umræða þarf að hefjast innan menntakerfisins með áherslu á upprætingu fordóma og staðalímynda. Launajafnrétti verður tryggt með auknum aðgangi að upplýsingum um laun og fríðindi og unnið verður markvisst að því að eyða staðalímyndum um starfsstéttir.
