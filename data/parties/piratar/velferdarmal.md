Endanleg ábyrgð á velferð fólksins í landinu á heima hjá stjórnvöldum og allir eiga rétt á að lifa með reisn.

Tekjuskerðingar eldri borgara eru óréttmætar og ber að afnema, enda á ekki að kosta peninga að vilja vinna. Einnig þarf líka að endurskoða sem fyrst úthlutunarkerfi örorkubóta, en það kerfi er með eindæmum flókið og ógagnsætt.

Viðmót þjónustustofnana á að miðast við þarfir notandans, vera einfalt, gagnsætt og auðskiljanlegt. Grunnframfærsla allra borgara þarf að vera tryggð burtséð frá aðstæðum þeirra sem framfærslunnar njóta.

Píratar vilja að komið sé fram við flóttafólk af virðingu og mál þeirra tekin til efnislegrar meðferðar sem fyrst, í stað þess að íslensk stjórnvöld sendi fólk út í óvissuna í skjóli Dyflinar-reglugerðarinnar.

Píratar vilja gera nákvæma úttekt á möguleikum þess að veita öllum landsmönnum skilyrðislausa lágmarksframfærslu, en rannsóknir hafa gefið til kynna að svonefnd borgaralaun geti orðið fýsileg, jafnvel nauðsynleg, í samfélögum framtíðarinnar.
