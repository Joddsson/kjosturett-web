Píratar vilja að sveitarfélög landsins fái að taka ákvarðanir um eigin málefni í mun ríkari mæli en nú er. Flutningi verkefna frá ríki til sveitarfélaga skal alltaf fylgja fjármagn sem dugir til að standa undir þeim verkefnum.

Þar sem kostnaður vegna vinsælla ferðamannastaða er oft í höndum sveitarfélaga vilja Píratar að gistináttagjald renni til þeirra í stað ríkisins. Stjórnvöld þurfa á meðan að tryggja eðlilega innviðauppbyggingu svo ferðaþjónusta og aðrar atvinnustoðir fái að blómstra. Má þar nefna vegakerfið, raforkudreifikerfi, ljósleiðara og uppbyggingu flugvalla og hafna.
