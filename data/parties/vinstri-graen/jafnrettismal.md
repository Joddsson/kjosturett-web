**Upprætum allar birtingarmyndir kynjamisréttis í samfélaginu**

Vinstrihreyfingin – grænt framboð einsetur sér að uppræta allar birtingarmyndir kynjamisréttis í samfélaginu og brjóta þannig upp kynjakerfi sem er skaðlegt fyrir stöðu, tækifæri og þátttöku allra. Þannig sköpum við betra samfélag fyrir okkur öll óháð kyni.

Vinstrihreyfingin grænt framboð leggur áherslu á að kynbundnum launamun verði útrýmt að fullu. Afnema þarf launaleynd að fullu og tryggja gagnsæja og hlutlæga ákvarðanatöku í launamálum. Þá þarf að takast á við launabilið í heild sinni með því að bæta kjör kvennastétta. Eldri konur sem búa við takmörkuð lífeyrisréttindi eiga að njóta fullnægjandi kjara á vegum opinbera tryggingarkerfisins.

Vinstrihreyfingin grænt framboð vill brúa bilið milli fæðingarorlofs og leikskóla með því að efla fæðingarorlofssjóð og lengja fæðingarorlofið í áföngum í tólf mánuði. Tryggja þarf að leikskólarnir taki við börnum strax að afloknu lengdu fæðingarorlofi.

Stytta þarf vinnutímann án skerðingar launa og auka þannig lífsgæði almennings og stuðla að jafnari ábyrgð á heimilisstörfum og jafnari tækifærum til þátttöku í samfélaginu, í atvinnulífi og stjórnmálum.

Tryggja verður menntun á sviði jafnréttis og kynjafræði á öllum skólastigum. Vinna þarf gegn staðalímyndum um stelpur og stráka í skólakerfinu. Efla verður menntun og forvarnir gegn kynferðisofbeldi, þar á meðal stafrænu kynferðisofbeldi.

Endurskoða með metnaðarfullum hætti löggjöf um trans og intersex með mannréttindi og sjálfsákvörðunarrétt að leiðarljósi.

Kynbundið ofbeldi er alvarlegasta birtingarmynd kynjamisréttis. Vinstrihreyfingin grænt framboð mun ráðast í aðgerðir til að bæta réttarstöðu brotaþola kynbundins ofbeldis og stórefla fræðslu og forvarnir.

Vinstrihreyfingin – grænt framboð mun endurbæta og framfylgja aðgerðaáætlunum til að útrýma öllum formum af kynbundnu ofbeldi og leggja ríka áherslu á öflugt samstarf ríkis og sveitarfélaga.

Vinstrihreyfingin grænt framboð leggur áherslu á að framfylgja verði ákvðum laga sem banna ofbeldi af öllum toga og styrkja þarf löggjöf gegn stafrænu kynferðisofbeldi, þar á meðal hrelliklámi. Líkami manneskju má aldrei vera söluvara og setja þarf meiri kraft í að fylgja eftir og fullmóta aðgerðir gegn mansali.

**Sjá einnig:**

Áfram stelpur (kosningaáherslur 2017): [http://vg.is/stefnan/kosningar2017afram-stelpur](http://vg.is/stefnan/kosningar2017afram-stelpur)

Ályktanir landsfundar 2017 um jafnréttismál (bls. 10-13): [http://vg.is/wp-content/uploads/2017/09/Landsfundur-2017-sam%C3%BEykktar-%C3%A1lyktanir.pdf](http://vg.is/wp-content/uploads/2017/09/Landsfundur-2017-sam%C3%BEykktar-%C3%A1lyktanir.pdf)

Ítarleg stefna VG um kvenfrelsi: [http://vg.is/stefnan/kvenfrelsi](http://vg.is/stefnan/kvenfrelsi)
