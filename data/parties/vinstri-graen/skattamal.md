**Réttlátt skattkerfi**

Vinstri græn leggja áherslu á að skattar verði ekki hækkaðir á almenning og vilja snúa við  þróun undanfarinna ára þar sem skattbyrði hefur aukist á alla nema tekjuhæstu tíu prósentin. Vinstri græn vilja vinna að viðtækri sátt stjórnvalda, verkalýðrshreyfingarinnar og samtaka atvinnurekenda um skattastefnu sem miðar að því að tryggja fjármögnun nauðsynlegrar uppbyggingar í heilbrigðismálum, menntamálum, velferðarmálum og innviðum en tryggir líka réttlátt skattkerfi þar sem best settu hóparnir leggja meira af mörkum en aðrir.

Vinstri græn eru opin fyrir öllum hugmyndum sem geta leitt að þessu markmiðum en munu sjálf tefla fram eftirfarandi hugmyndum í það samráð sem ráðist verður í að loknum kosningum:
- Þrepaskipt skattkerfi sem miðar að því að færa skattbyrði af lág- og millitekjuhópum yfir á hátekjuhópa er sú stefna hefur skilað mestri hagsæld og mestum jöfnuði. Vinstri græn vilja nýta þrepaskipt skattkerfi til að stuðla auknum jöfnuði, m.a. með upptöku sérstaks hátekjuþreps á mjög háar tekjur. Vinstri græn leggja áherslu á að persónuafsláttur nýtist betur lág og millitekjuhópum og að hann fylgi þróun verðlags.
- Vinstri græn telja rétt að taka þrepaskiptan fjármagnstekjuskatt til alvarlegrar skoðunar. Með þeim hætti væri hægt að undanskilja venjulegan sparnað íslenskra heimila frá fjármagnstekjuskatti en á sama tíma tryggja að þau sem eru fyrst og fremst með fjármagnstekjur greiði sanngjarnan hlut til samfélagsins eins og launafólk.
- Vinstri græn telja rétt að kanna það að taka upp að nýju auðleggðarskatt með háu fríeignamarki, þannig að tryggt sé að hannleggist ekki á fólk sem eingöngu á skuldlaus stór einbýlishús og bifreiðar til eigin nota. Auðlegðarskattur af þessu tagi er til þess fallinn að vinna gegn misskiptingu eigna í samfélaginu.
- Vinstri græn vilja að fólkið í landinu fái að njóta hluta þess arðs sem verður til við nýtingu sameiginlegra auðlinda. Það er hægt að gera með afkomutengdum auðlindagjöldum í sjávarútvegi og upptöku auðlindagjalda fyrir nýtingu annarra auðlinda.
- Vinstri græn vilja að í stað tvöföldunar virðisaukaskatts á ferðaþjónustu, sem er 18 milljarða króna skattahækkun á stærstu útflutningsgrein landsins, verði tekin upp komugjöld og gistináttagjald sem nýtt verði til uppbyggingar innviða fyrir ferðaþjónustuna og miði að því að vernda náttúruna fyrir auknum ágangi.
- Vinstri græn vilja að virðisaukaskattur á menningu sé afnuminn.
- Vinstri græn vilja að Ísland skipi sér í framvarðarsveit ríkja þar sem skattalegar stöðutökur og brask með gjaldmiðla og skammtímagróða fjármagnshreyfingar verði skattlagt.
- Vinstri græn leggja áherslu á að stemmt verði stigu við skattaundanskotum og leiðum til að fela tekjur og einkaneyslu í einkahlutafélögum verði lokað. Til þessa þarf að stórefla skattaeftirlit og skattrannsóknir auk þess sem nýtingu aflandsfélaga í skattaskjólum á að banna eða takmarka sem kostur er.
- Vinstri græn vilja efla vaxtabóta- og barnabótakerfin til að létta undir með barnafjölskyldum. Þessar bætur eru í raun sértæk skattalækkun á barnafjölskyldur.
- Vinstri græn vilja að skattkerfið sé nýtt til að ná fram markmiðum í loftslagsmálum og öðrum umhverfismálum; bæði með grænum sköttum og skattaívilnunum.
