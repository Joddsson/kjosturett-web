**Sátt um réttlátt fiskveiðistjórnunarkerfi, auðlindir í almannaeigu**

Vinstrihreyfingin grænt framboð telur að ráðast verði í kerfisbreytingar á fiskveiðistjórnunarkerfinu svo að það nái markmiðum sínum um sjálfbærni, hagkvæmni og viðhald byggða, og ekki síður til þess að um það náist sátt meðal þjóðarinnar. Vinstrihreyfingin grænt framboð leggur á það áherslu að fiskveiðistjórnunarkerfið uppfylli eftirfarandi skilyrði
•	Víðtæk sátt um fiskveiðikerfið þarf að ríkja meðal þjóðarinnar, og kerfið þarf að vera réttlátt
•	Arður af nýtingu sameiginlegra auðlinda þarf að renna til þjóðarinnar
•	Tryggja verður auðlindarákvæði í stjórnarskrá.
•	Nýting sé sjálfbær og siðferðileg
•	Kerfið þarf að stuðla að viðhaldi byggða

Vinstrihreyfingin grænt framboð vill að útfærsla á stjórn fiskveiða stýrist af hagsmunum allra byggða í landinu og hafi að leiðarljósi sátt, byggðafestu og atvinnuöryggi. Skapa þarf forsendur í kerfinu fyrir nýliðun, að þeir sem vilja geti sótt sjóinn og byggt upp fyrirtæki í sjávarútvegi í samkeppni við önnur.

Stjórn fiskveiða þarf að vera upplýst af bestu fáanlegu þekkingu og niðurstöðum alþjóðlegs vísindastarfs og samvinnu um mat á vistkerfi hafs, sjávarbotns og stranda.

Vinstrihreyfingin grænt framboð vill að útgerð greiði veiðigjald sem er fast hlutfall af aflaverðmæti selt úr skipum. Mikilvægt er að við útfærslu á slíku gjaldi komi til þrepaskipting milli ólíkra útgerðarflokka og afkomu eins og Vinstrihreyfingin grænt framboð vill gera í skattkerfinu. Hluti af tekjum ríkisins af veiðigjaldi skal renna til sveitarfélaga.

Vinstrihreyfingin grænt framboð vill að kvótaúthlutun í núverandi mynd verði aflögð í skrefum og kvóta endurútdeilt á grundvelli hagsmuna samfélagsins, byggða í landinu og atvinnu.

Endurúthlutun felst annarsvegar í tímabundinni ráðstöfun leyfa og skal að hluta vera bundin útgerðarformum og veiðiaðferðum, og hinsvegar í uppboði, að hluta bundin svæðum landsins og sveitarfélögum og þeim aðilum boðið að skilgreina leiðir til úthlutunar. Við endurúthlutun skal kveðið skýrt á um eignarhald þjóðarinnar, að kvótinn sé óframseljanlegur og það veiðigjald sem rukkað verður.

Af þeim veiðiheimildum sem kallaðar yrðu inn við afnám núverandi kvótaúthlutunar í skrefum yrði 10% teknar til hliðar og settar í byggðapott. Þeim kvóta yrði útdeilt árlega til 10 ára í senn til þeirra byggða sem Byggðastofnun telur að standi hallast. Þessar veiðiheimildir gætu komið sem sérstakur byggðakvóti beint til byggðar eða sem mótframlag við landaðan afla í byggð. Vinstrihreyfingin grænt framboð leggur sérstaka áherslu á eflingu strandveiða.

Öll aukning veiðiheimilda færi sjálfkrafa í gegnum uppboðsleið ríkis, sem og allur fiskveiðikvóti í nýjum stofnun.
