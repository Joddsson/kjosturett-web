Björt framtíð vill lækka tryggingagjald á fyrirtæki enda engin þörf á að halda uppi svo háu gjaldi í þeirri uppsveiflu sem nú er á vinnumarkaði.

Björt framtíð taldi hækkun virðisaukaskatts á ferðaþjónustuna frumhlaup  þar sem þörf væri frekari greininga og styrkingu innviða sem snúa að spágerð og stefnumörkun og í því máli sérstaklega hafi ekki verið lagt mat á hagræn áhrif svo sértækrar aðgerðar.  

Björt framtíð telur sjálfsagt og eðlilegt að auðlindagjald beri að greiða fyrir nýtingu sameiginlegra auðlinda okkar Íslendinga. Við teljum kvótakerfið besta kerfið til að halda uppi sjálfbærum og hagkvæmum veiðum en teljum að nýtingarleyfi eigi að veita tímabundið og gegn sanngjörnu endurgjaldi.

Björt framtíð vill nýta skattkerfið sem hagstjórnartæki og til hvatningar í fjárfestingum í nýsköpun og sprotafyrirtækjum, ekki síst umhverfisvænni tækniþróun og grænum iðnaði.

Þá hefur Björt framtíð beitt sér fyrir s.k. grænum sköttum m.a. í þeim tilgangi að hvetja til nýtingar á hreinum orkugjöfum og til náttúruverndar.
