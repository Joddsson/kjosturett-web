Björt framtíð leggur áherslu að hafist verði handa strax í vetur við að gera úttekt á aðgengi landsmanna að þjónustu, meðal annars með það fyrir augum að jafna kostnað íbúa við að njóta lögbundinnar grunnþjónustu. .  Skilgreina þarf grunnhæfni samfélaga til búsetukosta og samkeppnishæfni byggðarlaga út frá menntunarframboði, búsetukostum, samgöngum, atvinnulífi, heilbrigðisþjónustu og lífsgæðum. Björt framtíð vill á grunni þeirra skilgreininga gera langtímabyggðastefnu sem fer saman við öfluga borgarvæðingu á höfuðborgarsvæðinu. Það er óverjandi að höfuðborg og landsbyggð sé til framtíðar stillt upp sem andstæðum, enda eiga hagsmunir beggja að geta farið saman. Grunnmarkmið stefnunnar eigi að vera að tryggja byggð í öllu landinu með fjölbreyttu atvinnulífi, húsnæði á viðráðanlegu verði, viðunandi heilsbrigðisþjónustu, samgöngum, námsframboði og annars konar tækifærum fyrir unga sem aldna. Ljóst er að þar þarf að huga sérstaklega að innviðum, s.s. nettengingum og rafmagnsflutningum sem hamla verulega uppbyggingu atvinnurekstrar því skortur hefur verið á heildstæðum stuðningi við nýsköpunarverkefni og stuðningur stjórnvalda fyrst og fremst verið við hefðbundnar atvinnugreinar, stóriðju og karlastörf. Vel má hugsa sér skattaívilnanir til að hvetja til búsetu á landsbyggðinni.
